+++
date = "2017-06-16T13:19:37+02:00"
description = "Dokumentacija, napotki in možni popravki o vodenju organizacije javne prireditve."
title = "Organizacija koncerta: to in ono"

+++

Pred kratkim sem bil deležen časti, da sodelujem pri organizaciji sorazmerno obsežne javne prireditve. Šlo je za koncert reda približno 800 glav, če štejemo tako nastopajoče kot tudi obiskovalce. Moja vloga? Kot podpredsednik glasbenega društva sem se veselil, da bom lahko opazoval postopek ter se kaj novega naučil.  
Potem pa je predsednica odšla v tujino. In v rokah so se mi znašle vajeti kočije, ki ji je zaenkrat manjkalo še cel kup delov, med drugim koles.  

Znašel sem se pred dvemi vprašanji. Kje sploh začeti z organizacijo take prireditve ter kakšna je sploh moja vloga, glede na to da je prireditev sama po sebi dirigentova intelektualna lastnina. 

Šlo je za koncert na odprtem, z nastopajočim simfoničnim orkestrom ter tremi pevskimi zbori. Predvideno število obiskovalcev je bilo 650. Naše mlado društvo ni organiziralo še ničesar podobnih razsežnosti. Predsednica me je opozorila, da bi bilo dobro preučiti uradne zahtevke, ki se tičejo organizacije prireditve kot je ta. Prve poizvedbe preko interneta so mi pustile cmok v grlu. Poplava informacij ter zahtev o zagotavljanju varnosti gostov, pravočasnih prijavah na policiji, uradni enoti, občini in tako dalje. Same po sebi nadležno banalne naloge, ki pa te lahko poplavijo s svojo številčnostjo. 

Ena stvar mi je bila že takoj jasna. Vedeti moram, kaj prodajam.  
Nisem imel pojma, kaj prodajam. Nekaj v zvezi z muzikali, z izvedbo na grajskem dvorišču. Baje bo prijetno. Vsekakor premalo za kakršen koli uradni dokument.  

Nahajamo se dobre 4 mesece pred izvedbo koncerta. Jaz sem začel raziskovati uradno plat dogodka, dirigent pa se je šel dogovarjat za prostor ter oder. Imeli smo začetni sestanek ter postavili datum. Za točno uro naslov in temo smo se strinjali, da je časa še čez glavo. 

![plenty of time](images/blog/plenty_time.jpg)
(Velik del društva sestavljamo študentje...)

## Časa vedno zmanjka  
Ne glede na to, kako dobro se organiziraš, na koncu si vedno želiš, da bi imel še nekaj dni časa. To pravilo je še 10x poudarjeno, če imaš s strani države postavljene roke, ki se jih moraš absolutno držati.  
Sledi skoraj preprosta smernica: začni dovolj zgodaj.  

Za izpeljavo koncerta je potrebnih nekaj predpriprav, ki jih je dobro izvesti v določenem zaporedju:

1. naredi finančno simulacijo, da vidiš, ali se projekt sploh splača,
2. določi __ime__ prireditve, točen __datum__ in __kraj__,
3. določi temo prireditve:
  * dovolj informacij, da grafični oblikovalec izdela reklamni material,
  * privlačno napovedno besedilo, ki ga lahko posredujemo medijem,
4. grafični oblikovalec naj pripravi grafično podobo koncerta,
5. ureditev prodaje kart
6. uradna prijava dogodka
7. zdaj ko imamo __dovoljenje za prireditev__, __grafično podobo__, __napovedno besedilo__ ter __urejeno prodajo kart__, lahko zver spustimo v javnost.  

Za koncert se mora seveda vzporedno dogajati še cel kup stvari, kot na primer vaje, posodabljanje finančnega stanja, podrobno dogovarjanje z zunanjimi izvajalci (več o tem kasneje...).  

Pri organizaciji koncerta se nismo držali zgornjega recepta in smo po nepotrebnem izgubljali živce. Tu bi predlagal sebi ali bodočemu organizatorju: kupi si palico. 

![theodore roosevelt](images/blog/theodore_roosevelt.jpg)

V veliki organizacijski skupini kot je naša se odgovornost rada porazdeli (beri: poizgubi). Ampak nenazadnje je na uradnem dokumentu napisano le eno ime in glava, ki prapada temu imenu bo v primeru kakršnih koli bedarij letela prva.  
Potemtakem bi lahko rekli, da ima lastnik zgoraj omenjene glave pravico - nay, dolžnost, da ostale člane ekipe opozarja o neizbežnosti časa in skrbi za zvišano raven njihovega adrenalina dolgo preden bi zanjo poskrbela neposredna bližina dogodka samega.  

Grafično podobo smo dali v izdelavo 1 mesec pred koncertom. Ups.   
Čez palec bi za naslednji tako velik projekt predlagal, da je medijska podoba  (grafika, napovedno besedilo) __dokončana__ vsaj __dva meseca__ pred dogodkom. Tako zgodaj zato, ker večina medijev deluje tako, da do sredine tekočega meseca zbirajo material za oglase v prihodnjem mesecu.  
V našem primeru smo imeli koncert v začetku junija. Torej je bilo treba koncert oglaševati v majskem izvodu medijev. Torej je bilo treba medijsko podobo oddati sredi aprila. Nisem prepričan, ali smo takrat sploh že imeli naslov.  

Toliko o času. Rad bi rekel še eno na temo ljudi.  

## Ljudem je vseeno  
Govorim o že prej omenjenih zunanjih izvajalcih. Govorim o osebah, ki so nam pomagale zato, ker so bile za to plačane. Nočem jih narisati kot grupa zlikovcev, ki bi delovali proti našim trudom (čeprav bi se našlo kakšo ime...), hočem povedati le to, da tako kot se odgovornost “porazdeli” že znotraj ekipe, do zunanjih izvajalcev sploh ne pride. Vseeno jim je, kaj se bo zgodilo s projektom kot celoto. To ni njihova stvar, to je stvar organizatorja. Kar je nekako normalno, saj so odrasli ljudje s svojimi težavami. Nimajo razloga, da bi reševali še naše.  
Moram povedati, da sem bil z večino zunanjih sodelavcev še  kar zadovoljen. Prijetni ljudje. Tekom projekta pa sem opazil, da se je pametno držati naslednjega pravila:
__vsak dogovor preveri trikrat__.  

* Prvič, ko se pogovarjaš o možnostih in izbereš eno od idej,
* drugič, kmalu za tem, da preveriš, da sogovornik ni slučajno pozabil na to idejo,
* tretjič, ko se bliža dogodek (zato, ker ziher je ziher).

To pravilo sva kršila oba z dirigentom. Posledično smo imeli kar nekaj zabavnih presenečenj.  

Toliko o ljudeh. Te so še kolikor toliko obvladljivi, medtem ko narava ni.

## Vreme in ostali zunanji uplivi
Tu so roke zares zvezane. Če se odločiš imeti koncert na odprtem, boš lep čas pobožno sedel pred vremensko napovedjo in upal, da meteorologi vedo, kaj delajo.  

![weather forecast](images/weather_forecast.jpg)  

V našem primeru je bila vremenska napoved krasna. Kratka popoldanska ploha in suh večer.  
Dan prej se je identična napoved uresničila skoraj do ure natančno, na dan koncerta pa je vreme s svojo zlonamerno prisotnostjo spominjalo na roman Stephena Kinga. Za razliko od Kingovih romanov, se je večer k sreči končal brez drame.  
Glede koncertov na odprtem bi organizatorju svetoval naslednje: če že moraš igrat igre na srečo, igraj online poker. V primeru, da bi se pa res rad bojeval z vremenom, imej pa vsaj varno rezervo.  
Mi smo za rezervo imeli za dva dni odmaknjen datum, na isti lokaciji. V primeru prestavitve bi lahko nastalo ogromno težav z varovanjem odra ter ostale opreme, prav tako pa se slabo vreme lahko vleče dlje časa. Predlagal bi rizičen originalni datum ter varen rezervni termin. Varen v smislu prireditve pod streho.  

Toliko o kiksih.  
Preizkusil sem tudi nekaj metod, ki so se izkazale za koristne.  

## Backwards planning  
Slišal sem za metodo, ki jo za svoje operacije uporablja ameriška vojska. Stvar mora biti kar vodotesna, zato sem jo preizkusil na našem projektu. Imenuje se backwards planning (vzvratno planiranje) in deluje tako kot se imenuje. Planiraš po časovnem traku nazaj.  

![backwards planning](images/blog/ackwards_planning.png)

Usedel sem se v udoben naslanjač, zaprl oči ter si predstavljal ključni cilj: večer koncerta. Poskusil sem si zamisliti vse stvari, ki jih bomo potrebovali za izvedbo koncerta ter jih postavli nazaj v čas kot manjše cilje. Nato sem šel preko teh manjših ciljev ter jih razdrobil na še manjše cilje. To sem ponavljal, dokler ni bil projekt sestavljen iz najpreprostejših možnih nalog, smiselno razporejenih po časovnici.  
Morda mi je ta metoda koristila bolj zato, da nisem bil anskiozen (strah je sam po sebi ugibanje o neskončnih možnostih prihodnih dogodkov), vsekakor pa sem pokril celoten projekt in sem si s časovnico ogromno pomagal vse do koncerta. Zadnji teden so jo začeli uporabljati celo ostali člani ekipe.  

## Razporeditev nalog
Do sedaj smo v društvu projekte delali tako, da so šle vse podrobnosti preko dirigenta. Tudi pri tem projektu se je preveč nagaral in želim si, da bi mi ga uspelo bolj razbremeniti z organizacijskimi detajli.  
Projekt sem tematsko razdelil na naslednje podnaloge:  

* izvedba koncerta, 
* medijska podoba, 
* tehnična priprava, 
* stik z javnostjo, 
* birokracija. 

Za vsako od podnalog sem določil enega od članov ekipe. Preveril sem da ve, kaj mora storiti ter da mu naloga ni v breme. Nato pa sem se umaknil ter se vzdržal tega, da bi komurkoli gledal pod prste (v večini primerov mi je uspelo).  
Če hočeš imeti ekipo, ki ji lahko zaupaš, ji moraš preprosto zaupati. Vem, da sta se sicer v podnaloge vmešavala dirigent in predsednica (v nekaterih primerih je bilo to zelo koristno), a v končni fazi so bile vse naloge dobro izvršene, jaz pa sem lahko sem imel v glavi celotno sliko projekta, namesto da bi se izgubljal v podrobnostih.  


Nazadnje je projekt le uspel. Koncert smo izpeljali, društvo ne bo obubožalo, jaz pa sem po tednu dni prišel nazaj k močem.  
Že spet eno tistih doživetij, za katera mi ni žal, da sem jih izkusil, ponavljanje pa se ne zdi preveč smiselno. 